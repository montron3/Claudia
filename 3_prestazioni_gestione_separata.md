4. 
Prestazioni garantite dalla Gestione Separata 
 
 
 
 
 
 
Il contributo dovuto alla Gestione Separata pari, per il 2024 allo 0,72% è destinato a finanziare le seguenti 
prestazioni economiche: 
• 
Assegno per il Nucleo Familiare; 
• 
Malattia; 
• 
Maternità; 
garantite ai lavoratori autonomi occasionali non pensionati né iscritti ad altre forme di previdenza obbligatorie. 
 
4.1 Indennità di malattia 
A norma dell’articolo 1 comma 788 Legge 27 dicembre 2006 numero 296 “a decorrere dal 1° gennaio 2007” i 
lavoratori autonomi occasionali iscritti in via esclusiva alla Gestione Separata hanno diritto ad “un’indennità 
giornaliera di malattia a carico dell’INPS”, entro un limite massimo di giornate pari ad 1/6 della durata 
complessiva del rapporto di lavoro e, comunque, non inferiore a venti giorni nell’arco di ciascun anno solare 
“con esclusione degli eventi morbosi di durata inferiore a quattro giorni”. 
Al contrario, per le malattie che configurino una continuazione o una ricaduta rispetto ad un precedente evento 
(di durata inferiore a quattro giorni) l’indennizzo (Circolare INPS 13 maggio 2013 numero 77) è “previsto per 
l’intera durata dell’evento, compresi i primi 3 giorni”. 
 

---

 
 
 
 
                                                                                            65  
 
4.1.1 Requisiti 
L’indennità di malattia viene corrisposta a condizione che: 
• 
Risulti accreditato almeno un mese di contribuzione nella Gestione Separata nei dodici mesi precedenti 
la data di inizio della malattia; 
• 
Il reddito individuale imponibile ai fini INPS (totalizzato nell’anno solare che precede quello di inizio 
dell’evento) non sia superiore al 70% del massimale contributivo annuo  
• 
Vi sia un’effettiva astensione dall’attività lavorativa, in corso al momento del verificarsi dell’evento 
morboso. 
In merito all’accreditamento di un mese di contribuzione alla Gestione Separata, il limite si determina 
applicando l’aliquota contributiva (33,72%) al minimale di reddito 2024 (rapportato a mese) fissato in euro 
18.415,00.  
 
4.1.2 Limiti di durata 
L’indennità di malattia spetta entro il limite massimo di giorni pari ad 1/6 della durata complessiva del rapporto 
di lavoro. Con quest’ultimo termine deve intendersi il numero delle giornate lavorate o comunque retribuite, 
nei “dodici mesi precedenti l’inizio dell’evento di malattia” (Circolare INPS numero 77). 
Pertanto, il numero di giorni indennizzabili dall’INPS, per le malattie che si verificano in uno stesso anno solare, 
non potrà superare il limite massimo annuale di 61 giorni pari ad 1/6 di 365. 
Per coloro che non possono vantare periodi lavorativi superiori a centoventi giorni, il limite annuale è ridotto 
a venti giornate. 
 
4.1.3 Giornate indennizzabili 
Tutte le giornate di malattia, comprese le festività, sono indennizzabili dall’INPS sino al raggiungimento del 
limite previsto per evento o anno solare. 
 
 

---

 
 
 
 
                                                                                            66  
 
4.1.4 Misura 
L’importo riconosciuto dalla Gestione Separata è determinato in misura pari ad una percentuale graduata in 
funzione dei mesi di contribuzione totalizzati nell’anno precedente l’evento morboso, equivalente a: 
• 
8% se i mesi di contribuzione (anche non continuativi) nel periodo di riferimento sono compresi tra 
uno e quattro; 
• 
12% se i mesi di contribuzione sono compresi tra cinque e otto; 
• 
16% se i mesi di contribuzione sono compresi tra nove e dodici. 
Una volta individuata la percentuale questa dev’essere applicata sul massimale contributivo in vigore per l’anno 
di inizio della malattia, corrispondente ad euro 120.607,00 per il 2025 (Circolare INPS 30 gennaio 2025, numero 
27). 
 
4.1.5 Certificazione di malattia 
Alla stregua di quanto previsto per lavoratori dipendenti e collaboratori coordinati e continuativi, anche i 
lavoratori autonomi occasionali, al verificarsi dell’evento morboso, sono tenuti a recarsi dal medico curante 
per: 
• 
Il rilascio di una copia cartacea del certificato di malattia; 
• 
L’invio telematico (da parte del medico) all’INPS del certificato di malattia. 
Competenti all’invio telematico sono anche le strutture ospedaliere nei casi di rilascio dei certificati di ricovero 
e malattia. 
Al fine di gestire correttamente le ricadute / continuazioni, il documento a riprova della malattia (come ricordato 
dalla Circolare INPS numero 77) è necessario che venga trasmesso “anche in caso di eventi di durata inferiore 
a quattro giorni” per i quali non è riconosciuta l’indennità. 
A trasmissione avvenuta, il certificato (con la sola prognosi) è a disposizione del committente, il quale potrà 
prenderne visione sul portale INPS. 
In caso di malfunzionamento informatico o comunque di impossibilità del medico nell’inviare il certificato 
all’INPS il lavoratore è tenuto, entro due giorni dal rilascio dello stesso a consegnare: 
• 
Una copia cartacea del certificato di malattia alla struttura INPS territorialmente competente; 
• 
L’attestato di malattia (cartaceo) al committente, privo della diagnosi. 
Eventuali omissioni nell’invio della documentazione comportano la perdita dell’indennità, per ogni giorno di 

---

 
 
 
 
                                                                                            67  
 
ritardo oltre il termine previsto. 
Un’eccezione è rappresentata dai certificati di ricovero (ma non di eventuali malattie post ricovero): per queste 
ipotesi la consegna può avvenire anche oltre i due giorni dalla data del rilascio, ma comunque entro il termine 
prescrizionale di un anno. 
 
4.1.6 Malattia all’estero 
In caso di malattia insorta in un paese dell’Unione Europea, si applica la legislazione dello stato in cui 
l’assicurato risiede. Di conseguenza, è fatto obbligo al lavoratore di trasmettere il certificato di malattia, entro 
due giorni dal rilascio, all’INPS ed al committente. 
In alternativa ci si può rivolgere all’autorità locale per l’accertamento medico dell’incapacità al lavoro e la 
compilazione del certificato da trasmettere poi all’istituzione INPS competente. 
Al contrario, per le malattie insorte in paesi che non hanno stipulato con l’Italia convenzioni o accordi che 
regolano la materia ovvero in stati extra-UE, il certificato dev’essere legalizzato dalla rappresentanza 
diplomatica o consolare italiana all’estero e successivamente inoltrato alle sedi INPS competenti (anche dopo 
il rientro in Italia). 
È opportuno precisare che la “legalizzazione” non si limita alla firma del traduttore abilitato, essendo necessaria 
un’attestazione circa la validità del documento, ad esempio attraverso un timbro della rappresentanza italiana 
all’estero. 
 
4.1.7 Domanda telematica 
L’invio del certificato di malattia all’INPS non esonera il lavoratore a presentare apposita domanda di indennità 
all’Istituto: 
• 
Entro il termine prescrizionale di un anno a decorrere dal giorno successivo la fine della malattia; 
• 
In via telematica attraverso il portale “inps.it – Prestazioni e Servizi – Prestazioni – Malattia e degenza 
ospedaliera per iscritti alla Gestione Separata” per i soggetti in possesso delle credenziali SPID di livello 
2, Carta di identità elettronica (CIE), Carta nazionale dei servizi (CNS). 
Alla domanda dev’essere inoltre allegata la documentazione a riprova della prestazione di lavoro autonomo 
occasionale (ad esempio uno o più contratti) oltre alle dichiarazioni fiscali (Certificazione unica e / o 
dichiarazione dei redditi). 

---

 
 
 
 
                                                                                            68  
 
In alternativa, la richiesta può essere trasmessa: 
• 
Tramite il Contact center dell’Istituto raggiungibile al numero 803.164 (da rete fissa) ovvero 
06.164.164 (da rete mobile); 
• 
Rivolgendosi a patronati ed intermediari INPS. 
 
4.1.8 Reperibilità 
Oltre all’invio del certificato medico ed alla domanda di indennità inoltrata all’INPS, l’interessato deve rendersi 
reperibile durante le fasce orarie previste dalla legge, in modo da consentire i controlli dell’INPS sull’effettiva 
temporanea incapacità lavorativa. 
Le fasce di reperibilità interessano tutti i giorni indicati nella certificazione di malattia, compresi sabati, 
domeniche e festivi dalle 10 alle 12 e dalle 17 alle 19. Le stesse non si applicano in caso di assenza per: 
• 
Patologie gravi che richiedono terapie salvavita, comprovate da idonea documentazione sanitaria; 
• 
Stati patologici sottesi o connessi alla situazione di invalidità riconosciuta che ha determinato una 
riduzione della capacità lavorativa in misura pari o superiore al 67%. 
L’INPS può comunque effettuare controlli sulla correttezza della certificazione, eventualmente dietro 
segnalazione dell’azienda. 
È opportuno precisare che per: 
• 
“Grave patologia” si intende uno stato morboso straordinario, isolato o compreso in un decorso 
cronico; 
• 
Nel concetto di “terapie salvavita” rientrano le cure indispensabili a tenere in vita una persona, 
indipendenti dalla tipologia di farmaco utilizzato. 
 
4.1.9 Indirizzo di reperibilità 
Particolare attenzione dev’essere posta in sede di rilascio del certificato medico e di invio dello stesso all’INPS. 
Nel documento è riportato infatti l’indirizzo di reperibilità utile per consentire le verifiche di controllo. 
Una volta trasmesso il certificato, è possibile modificare l’indirizzo:   
• 
Comunicando tempestivamente il nuovo recapito al committente, con le modalità previste nel 
contratto; 

---

 
 
 
 
                                                                                            69  
 
• 
Inoltrando apposita segnalazione all’INPS utilizzando il servizio disponibile sul portale dell’Istituto, 
Sezione "Servizi Online - Sportello al cittadino per le VMC". 
Eccezionalmente, in caso di malfunzionamento del portale telematico, la variazione di indirizzo può essere 
comunicata con una delle seguenti modalità: 
• 
Mail alla casella “medicolegale.nomesede@inps.it”; 
• 
Comunicazione via fax alla struttura territoriale INPS; 
• 
Chiamando il Contact center dell’Istituto. 
 
4.1.10 Assenze alle visite di controllo 
Le conseguenze in caso di assenza ingiustificata alle visite di controllo sono le stesse previste per i lavoratori 
dipendenti. 
In particolare: 
• 
Prima assenza ingiustificata alla visita di controllo, mancato indennizzo della malattia per un massimo 
di dieci giorni; 
• 
Seconda assenza ingiustificata alla visita di controllo (ambulatoriale o domiciliare) riduzione del 50% 
del trattamento economico per il periodo residuo; 
• 
Terza assenza ingiustificata, interruzione dell’erogazione dell’indennità INPS sino al termine del periodo 
di malattia. 
Nelle ipotesi di assenza alla visita domiciliare il personale medico: 
• 
Rilascia un invito in busta chiusa per la successiva visita medica di controllo ambulatoriale; 
• 
Comunica l’assenza del lavoratore all’INPS che, a sua volta, lo segnala al committente. 
Se il lavoratore non si reca alla visita ambulatoriale, l’INPS ne dà comunicazione al datore di lavoro ed invita il 
lavoratore a fornire le proprie giustificazioni entro dieci giorni. 
 
 

---

 
 
 
 
                                                                                            70  
 
4.1.11 Assenze giustificate 
Le sanzioni economiche non vengono comminate in caso di: 
• 
Ricovero ospedaliero; 
• 
Periodi già oggetto di precedente visita di controllo; 
• 
Assenza dovuta a giustificato motivo. 
In merito al “giustificato motivo”, questo ricorre nelle ipotesi di: 
• 
Forza maggiore; 
• 
Situazioni che abbiano reso imprescindibile ed indifferibile la presenza altrove del lavoratore; 
• 
Concomitanza di visite, prestazioni e accertamenti specialistici a patto che si dimostri che le stesse non 
potevano essere effettuate in orari diversi dalle fasce di reperibilità. 
In generale, secondo quanto affermato dalla giurisprudenza di Cassazione (sentenza 23 maggio 2016 numero 
10661) il giustificato motivo ricorre in ogni seria e fondata circostanza che rende plausibile l’allontanamento 
del lavoratore dal proprio domicilio. Questo non si identifica esclusivamente nello stato di necessità o di forza 
maggiore, ma può essere rappresentato da una serie e valida ragione socialmente apprezzabile. 
La giurisprudenza ha ritenuto esempi di assenza giustificata: 
• 
Ritiro presso gli Uffici sanitari di radiografie collegate alla malattia in atto (Tribunale Milano 16 gennaio 
1988); 
• 
Iniezione indifferibile e indispensabile (Cassazione 23 dicembre 1999 numero 14503); 
• 
Visita presso l’ambulatorio medico in caso di impossibilità di conciliare l’orario di ricevimento con le 
fasce di reperibilità (Cassazione 2 marzo 2004 numero 4247); 
• 
Visita specialistica in caso di cure dentistiche urgenti (Cassazione 10 dicembre 1998 numero 12458); 
• 
Esigenza indifferibile di recarsi in farmacia (Tribunale Milano 5 settembre 1990). 
 
4.1.12 Competenza esclusiva INPS 
In capo al committente è previsto il divieto di controllare lo stato di malattia del lavoratore. L’attività in 
questione può essere svolta soltanto da apposite strutture sanitarie pubbliche (ASL e INPS). 
Grazie all’entrata in vigore dal 1° settembre 2017 del Polo unico per le visite fiscali, l’Istituto ha competenza 
esclusiva in materia di Visite Mediche di Controllo (VMC), tanto su richiesta dei datori di lavoro – committenti 
che d’ufficio. 

---

 
 
 
 
                                                                                            71  
 
Relativamente agli eventi di durata inferiore a quattro giorni, la visita di controllo può avvenire esclusivamente 
dietro richiesta del committente (e non d’ufficio). 
L’istanza dev’essere inoltrata in via telematica (necessario il possesso delle credenziali SPID, CIE o CNS) 
collegandosi al portale “inps.it – Prestazioni e Servizi – Prestazioni – Richiesta Visite Mediche di Controllo (Polo 
unico VMC)”. 
 
4.1.13 Contrasto tra certificati 
Il lavoratore sottoposto a visita fiscale può contestare il certificato rilasciato dal medico di controllo. Questi 
dovrà annotare nel referto i rilievi dell’interessato. 
La decisione definitiva spetta al coordinatore sanitario della sede INPS competente, il quale deciderà se prevale 
il certificato del medico di controllo o quello del medico curante. In pendenza del giudizio, il collaboratore 
dovrà comportarsi come prescritto dal medico curante. 
In caso di controversia, l’autorità giudiziaria stabilirà quale dei due certificati è più attendibile. 
 
4.2 Degenza ospedaliera 
I lavoratori autonomi occasionali iscritti in via esclusiva alla Gestione Separata (articolo 59 comma 16 Legge 
27 dicembre 1997 numero 449, DM 12 gennaio 2001, articolo 2 bis Decreto legislativo 15 giugno 2015 numero 
81, articolo 1 comma 1 lettera b Decreto legge 3 settembre 2019 numero 101 convertito con modificazioni in 
Legge 2 novembre 2019 numero 128) hanno diritto ad una prestazione economica (soggetta a prescrizione 
nel termine di un anno dal giorno successivo alle dimissioni), aggiuntiva all’indennità di malattia, in caso di: 
• 
Ricovero presso strutture ospedaliere pubbliche o private accreditate dal Servizio sanitario nazionale; 
• 
Prestazioni rese in regime di day hospital; 
• 
Periodi di malattia conseguenti a terapie connesse a patologie oncologiche o gravi patologie cronico – 
degenerative ingravescenti che comportano un’inabilità lavorativa al 100%. 
In quest’ultima ipotesi il lavoratore dovrà produrre, oltre al certificato di malattia: 
• 
Cartelle cliniche; 
• 
Relazioni mediche; 
• 
Accertamenti diagnostici; 

---

 
 
 
 
                                                                                            72  
 
• 
Qualsiasi altro elemento comprovante l’effettuazione della terapia antineoplastica ovvero la sussistenza 
di una grave patologia cronica invalidante. 
L’ulteriore documentazione sarà inviata in un plico chiuso alla sede INPS competente, con la dicitura “contiene 
dati sensibili di natura sanitaria”. 
In mancanza dei documenti in questione la domanda di indennità per degenza ospedaliera sarà trasformata 
d’ufficio in malattia ordinaria. 
 
4.2.1 Requisiti 
L’indennità INPS spetta a patto che: 
• 
Sia stata accreditata almeno una mensilità di contribuzione alla Gestione Separata nei dodici mesi 
precedenti l’inizio della malattia; 
• 
Il reddito individuale dell’iscritto non ecceda il 70% del massimale contributivo annuo (pari per il 
2024ad euro 119.650,00). 
 
4.2.2 Durata e importo 
La prestazione economica copre ogni giornata di ricovero, comprese le festività e il giorno delle dimissioni, nel 
limite massimo di 180 giorni nell’anno solare. 
L’importo a carico della Gestione Separata si calcola applicando al massimale contributivo dell’anno di 
insorgenza dell’evento (pari ad euro 120.607,00 nel 2025), diviso per 365, un’aliquota percentuale differenziata 
a seconda del numero di mensilità di contribuzione (anche non continuative) accreditate nei dodici mesi 
precedenti la data di inizio del ricovero: 
• 
Fino a 4 mensilità di contributi accreditati si applica un’aliquota del 16%; 
• 
Da 5 a 8 mensilità la percentuale è del 24%; 
• 
Da 9 a 12 mensilità la percentuale è pari al 32%. 
 
4.2.3 Domanda 
La richiesta di indennità dev’essere inviata in modalità telematica utilizzando il modello SR06, entro 180 giorni 
dalle dimissioni, collegandosi al portale “inps.it – Prestazioni e Servizi – Prestazioni – Malattia e degenza 

---

 
 
 
 
                                                                                            73  
 
ospedaliera per iscritti alla Gestione Separata” per gli utenti in possesso delle credenziali SPID, CIE o CNS. 
In alternativa è possibile utilizzare i seguenti canali: 
• 
Contact center INPS disponibile al numero 803.164 (da rete fissa) ovvero 06.164.164 da rete mobile; 
• 
Avvalendosi dei servizi garantiti dagli enti di patronato ovvero dagli intermediari INPS. 
 
4.2.4 Contributi figurativi 
I periodi coperti da indennità per degenza ospedaliera o malattia non comportano alcun accredito di contributi 
figurativi. 
 
4.3 Indennità di maternità 
Le lavoratrici iscritte (articolo 59 comma 16 Legge 27 dicembre 1997 numero 449, articolo 80 comma 12 Legge 
23 dicembre 2000 numero 388, articolo 1 comma 791 Legge 27 dicembre 2006 numero 296, DM 12 luglio 
2007, articolo 2 bis Decreto legislativo 15 giugno 2015 numero 81, articolo 1 comma 1 lettera b Decreto legge 
3 settembre 2019 numero 101 convertito con modificazioni in Legge 2 novembre 2019 numero 128) in via 
esclusiva alla Gestione Separata hanno diritto ad un’indennità di maternità (pagata direttamente dall’INPS) per 
i due mesi antecedenti ed i tre successivi alla data del parto, a prescindere dall’effettiva astensione dall’attività 
lavorativa. 
La facoltà di assentarsi o meno dal lavoro non è prevista a fronte dell’interdizione anticipata dal lavoro disposta 
dall’ASL a causa di: 
• 
Gravi complicanze della gestazione; 
• 
Preesistenti forme morbose che possono pregiudicare lo stato di gravidanza; 
• 
Condizioni di lavoro o ambientali pregiudizievoli alla salute della donna o del bambino, nel caso in cui 
l’interessata non possa essere spostata ad altre mansioni nel corso della gestazione. 
Parimenti, l’assenza non è facoltativa in caso di proroga dell’astensione obbligatoria sino al settimo mese dopo 
il parto, se la lavoratrice è addetta ad attività pericolose, faticose o insalubri e non può essere spostata ad 
altre mansioni. 
4.3.1 Casi particolari 
A fronte di un parto prematuro, in anticipo rispetto alla data presunta, ai giorni di maternità successivi al parto 
si aggiungono quelli non goduti prima del parto stesso. 

---

 
 
 
 
                                                                                            74  
 
Al contrario, in caso di “parto fortemente prematuro” avvenuto in data antecedente i due mesi precedenti la 
data presunta del parto, il congedo si determina sommando ai tre mesi post-partum tutti i giorni compresi tra 
la data effettiva e quella presunta del parto. 
In caso di neonato ricoverato in una struttura pubblica o privata, il beneficiario (padre o madre) può optare 
per la sospensione del congedo comunicando all’INPS le date di inizio e fine della stessa. Tale possibilità non 
si applica logicamente in caso di adozione o affidamento del minore. 
 
4.3.2 Adozione o affidamento 
La copertura economica in parola è garantita per cinque mesi complessivi in caso di adozione o affidamento 
(a prescindere dall’età del bambino e fino al compimento della maggiore età dello stesso), decorrenti: 
• 
Per le adozioni nazionali, dal giorno successivo l’effettivo ingresso del minore in famiglia; 
• 
Dall’ingresso del minore in Italia, nelle ipotesi di adozioni internazionali. 
Con riferimento al secondo punto si evidenzia che la prestazione INPS può essere fruita anche prima 
dell’ingresso del minore nel territorio nazionale, per il tempo necessario all’incontro con quest’ultimo ed agli 
adempimenti burocratici per la pratica di adozione. 
La certezza sulle tempistiche appena citate è fornita dall’ente incaricato di occuparsi della procedura di 
adozione. Lo stesso dovrà certificare: 
• 
Il periodo di permanenza all’estero dei soggetti interessati; 
• 
La data di ingresso del minore in Italia; 
• 
La data di avvio delle procedure di conferma della validità dell’adozione ovvero del riconoscimento 
dell’affidamento preadottivo presso il tribunale italiano. 
 
4.3.3 Padre 
Il padre iscritto in via esclusiva alla Gestione Separata INPS ha diritto alla prestazione per i tre mesi successivi 
al parto ovvero per il periodo residuo che sarebbe spettato alla madre. 
Gli eventi che trasferiscono la titolarità del sussidio al padre sono: 
• 
Morte o grave infermità della madre; 
• 
Abbandono del figlio da parte della madre; 
• 
Affidamento esclusivo del figlio al solo padre. 

---

 
 
 
 
                                                                                            75  
 
4.3.4 Requisiti 
La madre ha diritto all’indennità INPS alle seguenti condizioni: 
• 
Iscrizione in via esclusiva alla Gestione Separata; 
• 
Almeno un mese di versamento dell’aliquota pari allo 0,72% alla Gestione Separata nei dodici mesi 
che precedono i due anteriori al parto. 
Si ricorda che il contributo dello 0,72% è previsto a finanziamento delle prestazioni temporanee di sostegno 
al reddito, quali appunto maternità, malattia ed ANF. 
 
Per il padre lavoratore autonomo occasionale valgono gli stessi requisiti descritti per la madre, oltre al verificarsi 
degli eventi sopra citati (morte / grave infermità della madre, abbandono del figlio da parte della madre o 
affidamento esclusivo al padre). 
 
4.3.5 Domanda 
Il diritto alla prestazione di maternità è subordinato all’inoltro di apposita domanda telematica, inviata 
collegandosi al portale “inps.it – Prestazioni e Servizi – Indennità per congedo di maternità / paternità per 
lavoratrici e lavoratori dipendenti e per iscritti alla Gestione Separata”, per gli utenti in possesso delle 
credenziali SPID, CIE o CNS. 
In alternativa, l’istanza può essere trasmessa: 
• 
Chiamando il Contact center INPS all’803.164 (da rete fissa) ovvero lo 06.164.164 da rete mobile; 
• 
Avvalendosi dei servizi offerti dagli enti di patronato. 
 
4.3.6 Scadenze 
La domanda all’INPS dev’essere inviata entro i due mesi antecedenti la data presunta del parto e comunque 
nel rispetto del termine prescrizionale di un anno dalla fine del periodo indennizzabile. 
È fatto altresì obbligo alla lavoratrice di: 
• 
Trasmettere all’INPS, prima del periodo interessato dal congedo di maternità, il certificato medico di 
gravidanza per il tramite di un medico del Servizio Sanitario Nazionale o con esso convenzionato; 
• 
Comunicare all’INPS la data di nascita del figlio e le relative generalità entro trenta giorni dal parto. 

---

 
 
 
 
                                                                                            76  
 
4.3.7 Importo 
L’indennità giornaliera INPS è calcolata in misura pari all’80% di 1/365 del reddito: 
• 
Imponibile ai fini contributivi e soggetto ai massimali / minimali contributivi; 
• 
Risultante dai versamenti F24 effettuati; 
ed altresì percepito a seguito di attività di collaborazione coordinata e continuativa o libero professionale: 
• 
Nei dodici mesi “solari” precedenti l’inizio del periodo indennizzabile, nel caso in cui l’anzianità 
assicurativa sia pari o superiore a dodici mesi; 
• 
Per un numero di mesi inferiore a dodici, qualora l’anzianità assicurativa sia inferiore all’anno.   
 
4.3.8 Differimento 
Fermo restando il periodo complessivo del congedo pari a cinque mesi, la lavoratrice può differire la decorrenza 
dell’astensione pre-parto. 
L’assenza non potrà comunque essere inferiore ad un mese prima dell’evento. Di conseguenza, le giornate 
non fruite, comprese tra un giorno ed il tetto massimo di un mese, potranno essere posticipate al periodo 
successivo al parto. 
Per accedere alla flessibilità è necessario che il medico specialista del Servizio sanitario nazionale attesti, nel 
corso del settimo mese di gravidanza, che la scelta di differire l’assenza non arreca danno alla salute della 
lavoratrice né a quella del nascituro. 
Nei confronti di coloro che sono soggetti a sorveglianza sanitaria, oltre al certificato del medico specialista 
(ginecologo) del Servizio sanitario nazionale, il medico competente sarà tenuto a certificare l’assenza di 
pregiudizi alla salute della lavoratrice e del nascituro, derivante da: 
• 
Mansioni svolte; 
• 
Ambiente di lavoro; 
• 
Articolazione dell’orario di lavoro. 
La documentazione sanitaria sarà poi allegata in sede di richiesta di differimento da presentare al committente. 
All’INPS si dovrà solo comunicare la scelta di avvalersi della flessibilità. 
 

---

 
 
 
 
                                                                                            77  
 
4.3.9 Posticipo 
È altresì possibile posticipare l’astensione ai cinque mesi post-parto, a patto, anche in questo caso, che il 
medico specialista del Servizio sanitario nazionale ed il medico competente, attestino che la scelta 
dell’interessata non arreca pregiudizio alla stessa e nemmeno al feto. 
La documentazione sanitaria dovrà essere inoltrata solamente al committente, mentre all’INPS sarà necessario 
comunicare, entro l’ottavo mese di gravidanza, la volontà di avvalersi dell’astensione posticipata. 
 
4.3.10 Interruzione della gravidanza 
In caso di interruzione della gravidanza: 
• 
Prima del 180° giorno dall’inizio della gravidanza l’evento è qualificato come malattia; 
• 
Dopo il 180º giorno dall’inizio della gestazione l’evento è equiparato al parto e conferisce pertanto il 
diritto all’indennità pari a cinque mesi. 
 
4.3.11 Contribuzione figurativa 
Per i periodi interessati dalla maternità è previsto l’accredito della contribuzione figurativa.   
 
4.3.12 Le novità della Legge di Bilancio 2022 
La Legge 30 dicembre 2021 numero 234 “Bilancio di previsione dello Stato per l’anno finanziario 2022 e bilancio 
pluriennale per il triennio 2022-2024” prevede all’articolo 1 comma 239 in favore “delle lavoratrici di cui agli 
articoli 64, 66 e 70 del testo unico delle disposizioni in materia di tutela e sostegno della maternità e della 
paternità, di cui al decreto legislativo 26 marzo 2001, n. 151” il riconoscimento dell’indennità economica INPS 
per “ulteriori tre mesi a decorrere dalla fine del periodo di maternità”. 
I periodi aggiuntivi sono riservati a coloro che abbiano dichiarato nell’anno precedente l’inizio della maternità 
un reddito inferiore a 8.145,00 euro. 
Interessate dalla misura sono: 
• 
Lavoratrici iscritte alla Gestione Separata INPS (articolo 64 Decreto legislativo 26 marzo 2001 numero 
151) tra cui i titolari di rapporti di collaborazione coordinata e continuativa oltre ad incarichi di lavoro 
autonomo occasionale; 

---

 
 
 
 
                                                                                            78  
 
• 
Lavoratrici iscritte alle Gestioni autonome INPS (articolo 66 D.lgs. n. 151/2001) quali artigiane, 
commercianti, coltivatrici dirette, colone, mezzadre, imprenditrici agricole professionali nonché 
pescatrici autonome della piccola pesca marittima e delle acque interne; 
• 
Libere professioniste iscritte alle rispettive Casse di previdenza (articolo 70 D.lgs. n. 151/2001). 
Intervenuta con l’obiettivo di fornire indicazioni amministrative in merito alle novità della Manovra, la Circolare 
INPS 3 gennaio 2022 numero 1 ha sottolineato, in merito ai soggetti destinatari della misura, che nonostante 
la norma menzioni “le sole lavoratrici” la tutela “deve essere riconosciuta anche ai padri lavoratori autonomi o 
iscritti alla Gestione separata che si trovino nelle condizioni reddituali previste” (reddito inferiore a 8.145 euro). 
Con riferimento proprio al requisito economico, l’INPS ha chiarito che deve intendersi il reddito “fiscalmente 
dichiarato” di competenza dell’anno civile precedente l’inizio della maternità / paternità dal 1° gennaio al 31 
dicembre. 
Ciò che rileva è, di conseguenza, il reddito imponibile ai fini fiscali del beneficiario. 
Sempre la Circolare ha sottolineato che l’indennità di maternità / paternità spetta per i tre mesi 
immediatamente successivi ai: 
• 
Tre mesi successivi al parto; 
• 
Quattro mesi successivi al parto “in caso di flessibilità”; 
• 
Cinque mesi successivi al parto “in caso di fruizione esclusiva dopo il parto”; 
• 
Sette mesi successivi al parto in caso di interdizione prorogata; 
• 
Giorni non goduti per evento prematuro o fortemente prematuro, aggiuntivi al periodo di maternità 
post-partum. 
Oltre a precisare che la misura si applica anche in caso di adozione o affidamento, la Circolare afferma che il 
requisito contributivo necessario per accedere all’indennità di maternità (versamento dell’aliquota dello 0,72% 
per almeno una mensilità nei dodici mesi precedenti i due anteriori il parto) non deve “essere nuovamente 
accertato” per fruire dei tre mesi aggiuntivi “trattandosi di un prolungamento (senza soluzione di continuità) 
del periodo indennizzabile di maternità”. 
Con riguardo alla transizione verso le nuove regole, sempre l’INPS sottolinea che le tre mensilità: 
• 
Sono indennizzabili nel caso in cui i periodi di maternità / paternità siano iniziati in data coincidente o 
successiva al 1° gennaio 2022 (data di entrata in vigore della Manovra) ovvero “in data antecedente 
al 1° gennaio 2022 e siano parzialmente ricadenti nella vigenza della citata legge”; 
• 
Non possono invece essere indennizzate se la maternità / paternità si è conclusa prima del 1° gennaio 
2022. 

---

 
 
 
 
                                                                                            79  
 
In merito alle modalità di presentazione delle istanze per accedere all’estensione dell’indennità, l’INPS si riserva 
con successivo messaggio di fornire indicazioni “sul rilascio delle implementazioni della domanda telematica”. 
A tal proposito l’Istituto è intervenuto con il Messaggio del 14 aprile 2022 numero 1657 allo scopo di 
comunicare gli aggiornamenti procedurali relativi alla presentazione telematica della domanda di indennità di 
maternità / paternità delle lavoratrici e dei lavoratori autonomi iscritti alla Gestione separata, secondo le novità 
legislative in parola.  
Come di consueto, ha chiarito l’Inps, la domanda di congedo dev’essere presentata esclusivamente in modalità 
telematica, attraverso uno dei seguenti canali:  
• 
Collegandosi al portale telematico “inps.it”, in possesso delle credenziali Spid, Cie o Cns; 
• 
Chiamando il Contact center dell’Istituto, al numero verde 803.164 (gratuito da rete fissa) o lo 
06.164.164 (da rete mobile a pagamento, in base alla tariffa applicata dai diversi gestori); 
• 
Tramite gli Istituti di Patronato, utilizzando i servizi offerti gratuitamente dagli stessi.  
Il flusso di acquisizione della procedura di presentazione online delle domande, sottolinea il messaggio del 14 
aprile, è stato “modificato per consentire l’acquisizione della dichiarazione di voler fruire della estensione di 
ulteriori 3 mesi di indennità”.  
Per richiedere l’estensione della tutela è necessario spuntare con “Sì” la nuova dichiarazione “Dichiaro di voler 
fruire di ulteriori 3 mesi di indennità di maternità. Dichiaro, a tal fine, che nell’anno precedente l’inizio del 
periodo di maternità / paternità, i miei redditi lordi risultano inferiori al reddito di riferimento riportato nell’art. 
1, comma 239, della legge 30 dicembre 2021, n. 234 (8.145,00 euro da rivalutare annualmente in base 
all’indice Istat”.  
La domanda, conclude l’Inps, potrà riguardare anche periodi di astensione antecedenti alla data di 
presentazione della stessa, ma l’estensione della tutela per ulteriori tre mesi è possibile solo se il periodo 
ordinario è a cavallo o successivo al 1° gennaio 2022, data di entrata in vigore della Legge numero 234/2021.  
 
4.4 Congedo parentale 
Gli iscritti alla Gestione Separata tenuti al versamento del contributo dello 0,72% (articolo 8 commi 4 – 7 Legge 
22 maggio 2017 numero 81, articolo 2 bis Decreto legislativo 15 giugno 2015 numero 81, articolo 1 comma 1 
lettera b Decreto legge 3 settembre 2019 numero 101 convertito con modificazioni in Legge 2 novembre 2019 
numero 128), hanno diritto ad un trattamento economico per congedo parentale (pagato direttamente 
dall’INPS) nel limite di tre mesi per ciascun genitore entro i primi dodici anni di vita del bambino. Entro lo 
stesso termine i genitori sono destinatari, in alternativa tra loro, di ulteriori tre mesi di congedo. 

---

 
 
 
 
                                                                                            80  
 
L’istituto è stato ritoccato a norma del Decreto legislativo 30 giugno 2022 numero 105 pubblicato nella Gazzetta 
ufficiale del 29 luglio 2022 numero 176, in vigore dal 13 agosto 2022, adottato in attuazione della Direttiva 
(UE) 2019/1158 del Parlamento europeo e del Consiglio del 20 giugno 2019, relativa all’equilibrio tra attività 
professionale e vita familiare per i genitori e i prestatori di assistenza (che abroga la direttiva 2010/18/UE del 
Consiglio).  
Le modifiche al congedo parentale per gli iscritti alla Gestione separata interessano l’articolo 4, comma 1, 
lettera a) numero 1 e 2. Nello specifico, l’articolo 4, comma 1, lettera a) numero 1 (modificando l’articolo 8, 
comma 4 della Legge numero 81/2017) estende il numero di mesi di congedo spettanti ai genitori, oltre all’arco 
temporale (con riferimento agli anni di vita del bambino) entro cui la prestazione può essere sfruttata.  
Il successivo articolo 4, comma 1, lettera a) numero 2, aggiunge al citato articolo 8 il comma 7-bis con cui si 
dispone che il “rifiuto, l’opposizione o l’ostacolo all’esercizio dei diritti di assenza dal lavoro di cui ai commi 4, 
6 e 7, ove rilevati nei due anni antecedenti alla richiesta della certificazione della parità di genere di cui 
all’articolo 46-bis del decreto legislativo 11 aprile 2006, n. 198, o di analoghe certificazioni previste dalle regioni 
e dalle province autonome nei rispettivi ordinamenti, impediscono al datore di lavoro il conseguimento delle 
stesse certificazioni”.  
A differenza del congedo obbligatorio, il padre può godere della prestazione indipendentemente dagli eventi 
che coinvolgono la madre, sia pure nel rispetto dei limiti individuali e complessivi. 
Le disposizioni in esame operano anche nei casi di adozione o affidamento preadottivo.  
 
4.4.1 Domanda 
Con le stesse modalità previste per il congedo obbligatorio, il lavoratore autonomo occasionale è tenuto ad 
inoltrare domanda all’INPS e (qualora ciò sia previsto nel contratto) anche al committente. 
I periodi di congedo possono essere frazionati in mesi o giorni, al pari di quanto avviene per i lavoratori 
dipendenti. Escluso invece il godimento in modalità oraria. 
 
4.4.2 Nove mesi 
Il congedo parentale è fruibile nel rispetto del limite complessivo tra entrambi i genitori pari a nove mesi. Nel 
conteggio si sommano anche i periodi indennizzati fruiti dall’altro genitore iscritto in una Gestione o cassa 
diversa dalla Gestione Separata. Sotto questo aspetto può accadere che il padre lavoratore dipendente fruisca 
di sei mesi di congedo parentale. In tal caso, a beneficio della madre residuano tre mesi. 

---

 
 
 
 
                                                                                            81  
 
Per meglio comprendere la portata delle modifiche, ecco una tabella fornita dalla Circolare Inps del 27 ottobre 
2022 numero 122: 
 
Prima della riforma 
Dopo la riforma 
Genitore madre 
6 mesi da fruire entro i 3 anni di 
vita o dall’ingresso in famiglia (al 
padre spettano 0 mesi) 
3 + 3 mesi da fruire entro i 12 
anni di vita o dall’ingresso in 
famiglia (al padre spettano altri 3 
mesi entro i 12 anni) 
Genitore padre 
6 mesi da fruire entro i 3 anni di 
vita o dall’ingresso in famiglia 
(alla madre spettano 0 mesi) 
3 + 3 mesi da fruire entro i 12 
anni di vita o dall’ingresso in 
famiglia (alla madre spettano altri 
3 mesi entro i 12 anni) 
Entrambi i genitori 
6 mesi da fruire entro i 3 anni di 
vita o dall’ingresso in famiglia 
9 mesi da fruire entro i 12 anni di 
vita o dall’ingresso in famiglia 
 
4.4.3 Condizioni 
Il congedo parentale nel primo anno di vita del bambino spetta a condizione di: 
• 
Aver versato almeno una mensilità di contribuzione maggiorata (0,72%) nei 12 mesi che precedono 
l’inizio del periodo indennizzabile, in questo caso l’indennità è pari al 30% del reddito di lavoro su cui 
è calcolato il contributo dello 0,72%, determinato con le stesse modalità utilizzate per l’indennità di 
maternità; 
• 
In alternativa, essere in possesso del titolo per l’indennità di maternità o paternità, in questo frangente 
la prestazione è pari al 30% del reddito considerato per l’indennità di maternità o paternità. 
Nel secondo e terzo anno di vita del bambino, il congedo parentale spetta con il versamento di almeno una 
mensilità di contribuzione maggiorata (0,72%) nei dodici mesi precedenti l’inizio del periodo indennizzato. Per 
ciascuna giornata di congedo, si ha diritto al 30% del reddito di lavoro relativo al contributo dello 0,72%, 
calcolato con le stesse modalità dell’indennità di maternità.   
Da ultimo, la prestazione INPS spetta a patto che: 
• 
Sussista un rapporto di lavoro ancora in corso di validità; 
• 
Il beneficiario di astenga effettivamente dall’attività lavorativa. 
 

---

 
 
 
 
                                                                                            82  
 
4.4.4 Contribuzione figurativa 
Per i periodi di congedo parentale è previsto l’accredito della contribuzione figurativa.   

---

 
 
 
 
